1999. évi XXXII. törvény

a Balaton Kiemelt Üdülőkörzet egyes településein az építési tevékenység átmeneti szabályozásáról  [LÁBJEGYZET_1] 

Az Országgyűlés a Balaton Kiemelt Üdülőkörzet egyes településein, a tó ökológiai állapotának javítása, a környezet - kiemelten a vízminőség védelme -, a természeti, tájesztétikai értékek, valamint a minőségi turizmusra alkalmas területek megőrzése érdekében a következő törvényt alkotja:
1. § (1) A törvény rendelkezései a Balaton Kiemelt Üdülőkörzet e törvény mellékletében meghatározott településeinek a területére terjednek ki.
(2) A törvény rendelkezései a Balaton Kiemelt Üdülőkörzet Területrendezési Tervének az Országgyűlés által történő elfogadásáig alkalmazhatóak.
2. § (1) A mellékletben megjelölt települések (a továbbiakban: települések) területén új beépítésre szánt terület - a közmű, a temető és a hulladékgazdálkodás építményeinek elhelyezésére szolgáló terület kivételével - nem jelölhető ki.
(2) A települések területén a jóváhagyott településrendezési tervekben már kijelölt beépítésre szánt területen lévő telkeken építmények elhelyezésére engedély csak akkor adható, ha a telek teljesen közművesített, az építés következtében jelentkező többletigényeket a közművek biztosítani tudják.
3. § (1) A települések mezőgazdasági területének a volt zártkerti részén lévő telkeken építési engedély csak az 5000 m2-t meghaladó nagyságú, szőlőműveléssel hasznosított telkekre, legfeljebb 1%-os beépítettséggel, egyszintes, legfeljebb 4,5 méter homlokzatmagasságú, tájba illő építményre adható.
(2) A települések (1) bekezdés alá nem tartozó mezőgazdasági területén építési engedély csak a 2 ha-nál nagyobb, szőlőműveléssel hasznosított telkekre, az (1) bekezdésben meghatározott építményre adható.
4. § (1) A 3. §-ban meghatározott területeken az építési engedély kiadásának további feltétele, hogy a területre szabályozási terv és az ehhez tartozó helyi építési szabályzat már rendelkezésre álljon, továbbá a szőlőművelés tényét az ingatlan-nyilvántartás adataival igazolták, és a tulajdonos szőlőművelés fenntartásáról szóló kötelezettségvállalását az illetékes hegyközség hegybírája igazolja.
(2) A 3. § alá nem tartozó beépítésre nem szánt külterületi területeken - a közlekedési építmények és műtárgyaik, valamint az egyéb nyomvonalas létesítmények és műtárgyaik kivételével - építmény elhelyezésére építési engedély nem adható ki.
(3) A még be nem épített part menti 30 méteres területsávban - függetlenül az adott terület területfelhasználási besorolásától - új épület nem létesíthető.
5. § (1) Ez a törvény 1999. április 1-jén lép hatályba, és a Balaton Kiemelt Üdülőkörzet Területrendezési Tervéről szóló törvény hatálybalépésével hatályát veszti.
(2) A törvény rendelkezéseit az első fokú határozattal még el nem bírált ügyekben is alkalmazni kell.
(3) Ez a törvény a települések egyes részeire közigazgatási határozattal elrendelt telekalakítási és építési tilalmakat, továbbá az e törvény hatálybalépése előtt kiadott, jogerős, végrehajtható és még érvényes elvi építési engedélyeket és építési engedélyeket nem érinti.

Melléklet az 1999. évi XXXII. törvényhez

A Balaton Kiemelt Üdülőkörzet átmeneti építési szabályozással érintett települései

1. Ábrahámhegy
2. Alsóörs
3. Aszófő
4. Badacsonytomaj
5. Badacsonytördemic
6. Balatonakali
7. Balatonalmádi
8. Balatonberény
9. Balatonboglár
10. Balatonederics
11. Balatonföldvár
12. Balatonfüred
13. Balatonfűzfő
14. Balatongyörök
15. Balatonkenese
16. Balatonkeresztúr
17. Balatonlelle
18. Balatonmáriafürdő
19. Balatonőszöd
20. Balatonszárszó
21. Balatonszemes
22. Balatonszepezd
23. Balatonudvari
24. Balatonvilágos
25. Csopak
26. Fonyód
27. Gyenesdiás
28. Hévíz
29. Keszthely
30. Kővágóörs (Pálköve-településrész)
31. Lovas
32. Örvényes
33. Paloznak
34. Révfülöp
35. Siófok
36. Szántód
37. Szigliget
38. Tihany
39. Vonyarcvashegy
40. Zamárdi
41. Zánka
A törvény rendelkezései nem terjednek ki az 1-41. sorszám alatt felsorolt települések közül a Siófok balatonkiliti, a Zamárdi kőhegyi, a balatonszárszói, a balatonszemesi, a balatonöszödi, a balatonlellei, a balatonboglári, a balatonberényi, a balatonkeresztúri, a hévízi, a balatongyöröki, a révfülöpi, a Balatonszepezd végmáli és öreghegyi, a Lovas kishegyi és öreghegyi, a Balatonudvari leshegyi és öreghegyi volt zártkerti területekre.

[LÁBJEGYZET_1] A törvényt az Országgyűlés az 1999. március 23-i ülésnapján fogadta el.