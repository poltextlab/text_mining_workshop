1999. évi LXXXVII. törvény

az agrárpiaci rendtartásról szóló 1993. évi VI. törvény módosításáról  [LÁBJEGYZET_1] 

Az Országgyűlés
felülvizsgálva az agrárpiac szabályozási rendszere működésének eddigi tapasztalatait, a bekövetkezett változásokat, továbbá annak érdekében, hogy az agrárpiac szabályozását tovább korszerűsítse,
a következő törvényt alkotja:
1. § (1) Az agrárpiaci rendtartásról szóló 1993. évi VI. törvény (továbbiakban: Aptv.) 2. §-ának h) pontja helyébe a következő rendelkezés lép:
(E törvény alkalmazásában:)
„h) garantált ár: az átlagos termelési színvonalon termelők önköltségének hetven százalékát el nem érő, jogszabályban megállapított olyan minimum ár, amelyhez a miniszter kvótát rendel, valamint az így meghatározott mennyiségű és minőségű termék felvásárlására kötelezettséget vállal;”
(2) Az Aptv. 2. §-a a következő j) ponttal egészül ki:
(E törvény alkalmazásában:)
„j) intervenciós ár: az irányár alapján jogszabályban megállapított olyan legalacsonyabb, illetőleg legmagasabb ár, amelyet ha a piaci ár elér, vagy meghalad, az agrárpiaci rendtartás eszközei alkalmazásra kerülnek.”
2. § Az Aptv. 6. §-ának (3) bekezdése helyébe a következő rendelkezés lép:
„(3) A Terméktanácsként történő elismerés határozatlan időtartamra szól.”
3. § Az Aptv. 8. §-a helyébe a következő rendelkezés lép:
„8. § (1) Garantált árat
a) kell meghirdetni az élelmezési célú búzára, a takarmánykukoricára, a tehéntejre, a vágómarhára, a vágósertésre,
b) lehet meghirdetni a cukorrépára, a cukorra, valamint az izocukorra.
(2) Az (1) bekezdésbe vont termékek forgalomban szokásos minőségét, amelyekre az agrárpiaci rendtartás eszközeit alkalmazzák, a mindenkor érvényes szabványok, illetve a Magyar Élelmiszerkönyv előírásai alapján az egyes piaci szabályozásokban kell meghatározni.”
4. § Az Aptv. 9. §-ának (1) bekezdésének bevezető szövege helyébe a következő rendelkezés lép, valamint e § a következő m)-o) pontokkal egészül ki:
„9. § (1) A törvény alkalmazása során a következő eszközök vehetők igénybe:”
„m) pénzintézeti hitelfelvételnél állami kezességvállalás,
n) minőségi felár alkalmazása, valamint
o) állat-egészségügyi, illetve hatósági díjtámogatás.”
5. § Az Aptv. 10. §-a (1) bekezdésének a) pontja helyébe a következő rendelkezés lép:
[10. § (1) Az agrárpiaci rendtartás eszközeinek alkalmazása során az alábbi pénzügyi források használhatók fel:]
„a) a költségvetési törvény Földművelésügyi és Vidékfejlesztési Minisztérium fejezetének Piacra jutási támogatás kiadási előirányzata;”
6. § Az Aptv. 12. §-ának (1)-(3) bekezdése helyébe a következő rendelkezések lépnek:
„(1) A gazdálkodás kiszámíthatósága és a piac szereplőinek tájékoztatása érdekében a 8. § (1) bekezdésében meghatározott termékekre irányárat kell meghirdetni, más termékek esetében irányár hirdethető meg.
(2) Az irányár mértékére, az alkalmazás feltételeire a Terméktanács tesz javaslatot, amelyet a miniszter - egyetértése esetén - rendeletben tesz közzé. Amennyiben a Terméktanács a miniszter kérelmére harminc napon belül nem tesz javaslatot az irányár mértékére, az alkalmazás feltételeire, az irányárat a miniszter állapítja meg és teszi közzé. Ha a Terméktanács irányárra tett javaslatát a miniszter nem fogadja el, akkor a miniszter harminc napon belül gondoskodik az irányár meghirdetéséről.
(3) Irányár meghirdetése esetén az alsó és felső intervenciós árat, valamint az ahhoz kapcsolódó piacszabályozási eszközt a miniszter a pénzügyminiszterrel és a gazdasági miniszterrel egyetértésben kiadott rendeletben állapítja meg.”
7. § (1) Ez a törvény a kihirdetését követő 15. napon lép hatályba.
(2) A törvény hatálybalépésével egyidejűleg hatályát veszti az Aptv. 2. §-ának c)-d) pontja, a 17. §-ának (3) bekezdése, valamint a 2. §-ának m) pontjában, a 17. §-ának (2) bekezdésében, valamint a 20. §-ának (1) bekezdésében a „normatív” szövegrész.
(3) Az agrárpiaci rendtartás működéséhez szükséges adatbázis kiegészítése érdekében az állami adóhatóság a mezőgazdasági őstermelői igazolványról szóló 228/1996. (XII. 26.) Korm. rendelet szerinti adatnyilvántartó lap alapján összeállított, az 1998. december 31-ei állapotnak megfelelő adatbázisából az őstermelők azonosítására, termelői tevékenységére, valamint az őstermelői igazolványra vonatkozó adatokról - az adózási adatok kivételével - a megyei (fővárosi) földművelésügyi hivatalok részére egyszeri adatszolgáltatást köteles teljesíteni.

[LÁBJEGYZET_1] A törvényt az Országgyűlés az 1999. szeptember 28-i ülésnapján fogadta el.