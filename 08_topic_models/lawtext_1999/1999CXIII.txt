1999. évi CXIII. törvény

az államtitokról és a szolgálati titokról szóló 1995. évi LXV. törvény módosításáról  [LÁBJEGYZET_1] 

1. § Az államtitokról és a szolgálati titokról szóló 1995. évi LXV. törvény (a továbbiakban: Ttv.) 3. §-ának (1) bekezdése helyébe a következő rendelkezés lép:
„(1) Államtitok az az adat, amely e törvény mellékletében (a továbbiakban: államtitokkör) meghatározott adatfajta körébe tartozik, és a minősítési eljárás alapján a minősítő kétséget kizáróan megállapította, hogy az érvényességi idő lejárta előtti nyilvánosságra hozatala, jogosulatlan megszerzése vagy felhasználása, illetéktelen személy tudomására hozása, továbbá az arra jogosult részére hozzáférhetetlenné tétele sérti vagy veszélyezteti a Magyar Köztársaság honvédelmi, nemzetbiztonsági, bűnüldözési vagy bűnmegelőzési, központi pénzügyi vagy devizapolitikai, külügyi vagy nemzetközi kapcsolataival összefüggő, valamint igazságszolgáltatási, továbbá a Kormány és az ügyrendje alapján létrehozott testület zavartalan működéséhez fűződő érdekeit.”
2. § A Ttv. mellékletét alkotó államtitokköri jegyzék 13. pontja helyébe a következő rendelkezés lép:
„13. A Kormány és az ügyrendje alapján létrehozott testület működésével összefüggő döntés-előkészítő, belső használatra készült adat, valamint az e testületek üléseiről készült összefoglaló, emlékeztető vagy jegyzőkönyv.
Az államtitokká minősítés leghosszabb érvényességi ideje: 50 év.”
3. § Ez a törvény a kihirdetését követő 3. napon lép hatályba.

[LÁBJEGYZET_1] A törvényt az Országgyűlés az 1999. december 14-i ülésnapján fogadta el.